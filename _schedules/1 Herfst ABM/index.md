# Programmeerproject <br><small>Studiewijzer Fulltime, Lente 2022</small>

> Binnen twee maanden vorm je van begin tot eind een eigen idee tot een ontwerp en vervolgens implementeer je een eigen applicatie in een modern software-framework. Je doet ervaring op met systematisch werken en documenteren van zo'n project en het uitzoeken van de kennis die je nodig hebt om het tot een succes te maken. Hierbij beperkt de staf zich tot het geven van feedback op de ideeën en het helpen oplossen van technische blokkades.

## Voorkennis

De vakken Programmeren 1 en Datarepresentaties, of Programmeren 1 en 2, moet je helemaal gehaald hebben vóór je deze cursus start.

## Staff

Jelle van Assema en Martijn Stegeman zijn de docenten bij het vak. Je kan ze via e-mail bereiken op <help@mprog.nl>.

De mentoren bij dit vak begeleiden je bij het project en de voorbereidingen daarvoor. Je mentor is ook je eerste contactpunt binnen het vak.

| Agent Based Modeling | Data Science  | Django          | Unity            |
| -------------------- | ------------- | --------------- | ---------------- |
| Joos Akkerman        | Mayla Kersten | Julius Kempen   | Kamiel de Visser |
| Seda den Boer        | Wesley Korff  | Yvette Schröder |
| Okke van Eck         |               | Stephan Visser  |
| Eva Plas             |               | Max Westerman   |

## Contact

Tijdens dit vak zul je regelmatig de hulp inroepen van de staff en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Werkcolleges en assistentie:** direct contact voor hulp bij programmeren.

- hulp op locatie
- je weet niet waar te beginnen of je zit met een onvindbare bug
- je hebt moeite met het verzinnen van een oplossing
- kwestie van binnenlopen!

**Slack of Discord:** direct contact.

- onderlinge support
- snelle vragen over deadlines, contact met samenwerkpartner
- mededelingen en ziekmeldingen

**E-mail:** contact met de docent.

- maken van persoonlijke planningsafspraken
- meedenken over grote problemen met het vak
- andere officiële zaken
- administratie na afloop van het vak
- mail naar <help@mprog.nl>

## Rooster

Iedere track heeft zo zijn eigen rooster en assistentiemomenten:

| Agent Based Modeling | Data Science      | Django             | Unity           |
| -------------------- | ----------------- | ------------------ | --------------- |
| Ma 11 - 15 Okke      | Ma 11 - 15 Mayla  | Ma 11 - 12 Julius  |                 |
|                      |                   | Ma 12 - 13 Yvette  |                 |
|                      |                   | Ma 13 - 15 Max     |                 |
| Di 12 - 15 Eva       |                   | Di 11 - 15 Stephan | Di 14-17 Kamiel |
| Wo 11 - 15 Seda      | Wo 9 - 12 Wesley  | Wo 13 - 17 Max     |                 |
| Do 12 - 15 Joos      |                   | Do 11 - 14 Julius  | Do 14-17 Kamiel |
| Vr 11 - 13 Eva       | Vr 11 - 14 Wesley | Vr 13 - 17 Yvette  |                 |

Je gaat ook wekelijks bijeenkomen met je groepje en de mentor tijdens de bovengenoemde uren.

## Kalender

Tijdens de eerste drie weken ga je aan de slag met de voorbereiding: het leren kennen van het platform waarmee je aan de slag gaat.

| Onderdeel     | Tijdsbesteding | Deadline  |
| ------------- | -------------: | --------: |
| Track         |        ~60 uur | vr 18 nov |

Het project wordt gedaan volgens een aantal milestones. Dit zijn momenten in het project waarbij we ook een expliciet contactmoment inbouwen, zodat je feedback kunt krijgen.

| Onderdeel     | Tijdsbesteding | Deadline  |
| ------------- | -------------: | --------: |
| Proposal      |         ~8 uur | ma 21 nov |
| Prototype     |        ~20 uur | wo 30 nov |
| Beta Version  |        ~40 uur | wo 14 dec |
| Final Product |        ~10 uur | vr 16 dec |
| Screencast    |         ~4 uur | vr 16 dec |

In de laatste week ronden we af:

| Onderdeel             | Datum             |
| --------------------- | ----------------: |
| Eindpresentaties      | di 20 + wo 21 dec |

De deadlines kunnen niet verder worden opgerekt, ook niet in geval van ziekte of overmacht. Dit zodat het vak vóór de kerstvakantie helemaal afgerond is, inclusief eindbeoordeling.

## Minimumeisen

Om de cursus tot een goed einde te brengen, verwachten we dat je:

1. wekelijks contact hebt met je mentor en de werkgroep bijwoont,
1. regelmatig vragen stelt,
1. actief deelneemt,
1. een interessant en voor jou leerzaam project implementeert en inlevert,
1. flink werk steekt in de milestones voor je project,
1. en de eindpresentaties bijwoont.

Let op dat je minimaal aan bovenstaande verwachtingen moet voldoen om een eindcijfer te kunnen halen.

## Beoordeling

Naast de minimumeisen hierboven moet je project moet uiteindelijk op GitHub staan, met in de repository de code voor het project en de bijbehorende documentatie, en er moet een zodanige hoeveelheid code en documentatie zijn dat beoordeling goed mogelijk is (naar oordeel van de docent).

Als je project voldoet aan de minimumeisen zal het cijfer worden bepaald met behulp van de volgende criteria, die allemaal ongeveer even zwaar tellen.

**Scope.** Dit criterium staat enigszins in contrast met de andere. We kijken hier of je relatief veel of weinig hebt gedaan tijdens het project. Dit wordt voornamelijk gedaan aan de hand van de hoeveelheid geproduceerde code maar ook je zichtbare inzet kan hier een rol spelen. Als je meer doet wordt het ook iets lastiger om overzichtelijke code te schrijven en je project te documenteren. Hiervoor zit dus enige compensatie in dit criterium.

**Code.** In hoeverre is de code zorgvuldig ontworpen en leesbaar? We kijken naar codekwaliteit, eventueel database-ontwerp of andere onderdelen van het technisch ontwerp, aangepast aan het platform waarop je werkt. Te denken valt aan commentaar en naamgeving, organisatie van de code in classes en files, en voor de database duplicatie en de mate waarin zoekopdrachten efficiënt kunnen worden uitgevoerd.

**Git.** Tijdens het project word je geacht gebruik te maken van Git voor het beheren van al je projectbestanden en -documentatie. Git is een systeem voor versiebeheer en je zult dus, vrijwel dagelijks, nieuwe versies van je projectbestanden naar je Git-"repository" committen. Een groot probleem is het "opnieuw beginnen" van een repository. Dit moet te allen tijde worden voorkomen. Loop je vast met Git, roep dan altijd hulp in van de docenten.

**Repository/documentatie.** De uiteindelijke versie van je project is een momentopname van je repository. Deze bevat de beste versies van jouw code en je documentatie. Hierbij zorg je voor een nette indeling in mapjes, vindbaarheid van de documentatie, vindbaarheid van de onderdelen van je code, het aanwezig zijn van een goede `README`. De documentatie is up-to-date, goed geschreven en bevat nette diagrammen, en expliciete links naar belangrijke onderdelen van de code.

**Proces.** Tijdens het ontwikkelen van jouw software zul je een hoop beslissingen nemen over wat je wel en niet gaat maken, je zult leren over fundamentele ideeën en technieken, je zult beslissingen nemen over hoe je bepaalde onderdelen gaat implementeren (en hoe niet). Dit alles documenteer je in een procesboek, al vanaf het moment dat je met oefenopdrachten aan de slag gaat. Je houdt dit bij op elke dag dat je aan het project werkt.

<!-- 
Op elk van de criteria kun je 1 tot 5 punten verdienen:

1. Uitstekend: zichtbaar en systematisch aan gewerkt, duidelijke eigen insteek en bijzonder hoge kwaliteit
1. Zeer goed: zichtbaar en systematisch aan gewerkt, met een aantal kleinere dingen te verbeteren
1. Goed: zichtbaar en systematisch aan gewerkt, maar nog belangrijke dingen te verbeteren
1. Redelijk: zichtbaar aan gewerkt, niet zo systematisch, en nog erg veel ruimte voor verbetering
1. Niet goed genoeg
{: start="5" reversed="reversed"}
-->

Voor sommige criteria zullen nog specifieke punten worden aangedragen waarmee duidelijker wordt hoe de beoordeling plaatsvindt. Toch zal een groot deel van de beoordeling plaats moeten vinden op basis van de concrete code die jij inlevert, omdat elke student een eigen insteek kiest.

## Samenwerken

Al het werk dat je doet om aan bovenstaande verwachtingen te voldoen moet je eigen werk zijn.

- Ideeën en technieken die je kent uit de reviews van andermans code en uit de feedback die je krijgt van anderen mag je gerust gebruiken, als je maar duidelijk de ideeën toeschrijft via comments in je code.

- Je mag ideeën voor projecten, inclusief designs, bespreken met anderen, om feedback te verkrijgen en te geven, maar je mag geen _code_ delen met anderen.

In andere woorden: je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van meer dan een paar regels Python, JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de docent.

### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt, maar je mag zeker geen oplossingen voor deelproblemen van de opdrachten overnemen om aan de eisen te voldoen. Daarnaast moet je bij het geheel of gedeeltelijk overnemen van codefragmenten of werken via tutorials en dergelijke altijd een precieze bronvermelding doen.

### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden](http://student.uva.nl/az/a-z-lijst/a-z-lijst/content/folder/fraude-plagiaat-en-bronvermelding/plagiaat-en-fraude.html).

## Herkansen

Het vak bestaat uit een hoeveelheid projecten die binnen de gestelde tijd afgemaakt moeten worden. Red je het niet binnen de tijd, dan kun je doorgaans het vak afmaken in een later semester. De projecten worden echter niet _standaard_ overgezet. Je moet altijd zelf contact opnemen vóór de start van een nieuwe editie van het vak om afspraken te maken over het meenemen van de oude opdrachten en het verder afmaken van de resterende. Het overzetten is afhankelijk van de beschikbaarheid van expertise en de mate waarin je project al was afgerond.

## Dankbetuiging/Acknowledgements

Some of the materials in this course have been based on other courses that were generously published under a creative commons license. Many thanks to:

- Brian Yu and David Malan, [CSCI S-33a at Harvard](https://cs50.harvard.edu/extension/web/2019/spring/syllabus/), published 2019 under a Creative Commons Attribution-Noncommercial-Share Alike 3.0 Unported license.

- David Malan, [CS164 at Harvard](http://cs164.tv/2012/spring/), published 2012 under a Creative Commons Attribution-Noncommercial-Share Alike 3.0 Unported license.
