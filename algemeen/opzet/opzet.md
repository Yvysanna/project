## Opzet van het project

Bij het programmeerproject ga je een idee echt maken en leren wat daarvoor nodig is. Omdat je zelf kiest wat je gaat maken, zal het vak flink verschillen van student tot student. Je komt je eigen uitdagingen tegen en zal ook echt andere stof gaan leren. Wat wel redelijk hetzelfde blijft is de opzet van het vak.

Want, projecten en programmeren brengen een aantal valkuilen met zich mee. Aan de ene kant heb je bijvoorbeeld analysis-paralysis, waar je continu blijft bedenken wat je eigenlijk allemaal wel niet moet doen en hoe, zonder het echt te gaan doen. Aan de andere kant feature-bloat, waar je maar blijft toevoegen en toevoegen zonder dat het oorspronkelijke concept er echt beter op wordt of zelfs helemaal niet afkomt. Allebei proberen we zoveel mogelijk te voorkomen met onderstaande opzet. 

#### Week 1 & 2 (inwerken)

Pak deze twee weken om jezelf wegwijs te maken in de tools, frameworks en nieuwe programmeertalen die nodig zijn voor het project. Volg hiervoor online lesmateriaal, doe tutorials en maak kleine demo's. 

Aan het einde van de tweede week werk je jouw voorstel voor het project uit. Schrijf precies uit wat je wilt maken. Schets hoe het eruit gaat zien. Houd bij wat je technisch nodig gaat hebben.

#### Week 3 (proposal en aan de slag)

In het begin van de derde week bespreek je je voorstel met ons. Wij geven feedback en altijd wat tegengas. Het doel is om heel precies te begrijpen wat er moet gaan bestaan, een zogenaamd Minimal Viable Product. Daarnaast gaan we je helpen overzicht te creÃ«eren in verschillende features en stappen om te maken. Zo kan je telkens kleine stukken van het project afmaken en ook stukken overslaan als je even vastloopt.

Het belangrijkste, in deze week stop je met tutorials en is het tijd om aan de slag te gaan met het project. Programmeren dus!

#### Week 4 (release 1)

Nu is het tijd om de eerste release op te leveren. Dit is een versie die waarschijnlijk volzit met bugs en waar functionaliteit hier en daar ontbreekt, maar je ziet de kern van het project erdoorheen. Van ons krijg je in dezez week feedback, maar dit is ook een goed punt om feedback van je medestudenten in te winnen. Want tegen deze tijd zit je er al diep in en is het soms lastig om uit te zoomen.

#### Week 5 (release 2)

In de vijfde week lever je een release op waarin alle onderdelen van het minimal viable product zitten. Dus de echt broodnodige features van je project bestaan en werken. Het is voor deze release okee als het er nog niet heel strak uitziet of dat er een boel "Quality of Life" features missen. 

#### Week 6 (release 3)

Dit is de week om feedback te verzamelen en verbeteringen opnieuw te gaan prioritiseren. Er is nog gelimiteerd tijd over en waarschijnlijk heb je nog een grote lijst aan features die je zou kunnen maken. Maar, sommige toevoegingen voegen meer toe aan het project dan andere. Dus laat anderen je applicatie gebruiken en zet op een rijtje wat je nog gaat doen deze week en de laatste week.

Aan het einde van de week lever je de derde release op. Dit is een soort Beta-release, waarbij praktisch alle features aanwezig zijn met een eventuele bug en/of een ruwe kant hier en daar. Het doel is dat op dit punt je project functioneel compleet is. 

#### Week 7 (final)

De laatste week van het vak focus je voornamelijk op bugfixes en polijsten van je project. Je bent nu wekenlang aan het programmeren geweest en dat brengt ook "technical debt" met zich mee. Code die werkt, maar het steekt niet echt lekker in elkaar en ergens zit er waarschijnlijk een "heisenbug" verstopt. Gebruik deze week dus om alles wat er is, zo goed mogelijk te laten zijn. Maar, ga geen nieuwe features meer toevoegen hoe verleidelijk het ook is. De kans is namelijk groot dat wat je toevoegd zo vlak voor het einde, meer kwaad doet dan goed.

Aan het einde van deze week lever je de final release op. Dit is de versie die we nakijken en waarvoor je een cijfer krijgt. Vanaf dit punt ga je niet meer verder programmeren (voor dit vak).

#### Week 8 (presentaties)

Week 8 is de tentamenweek van het blok. Dat betekent dat we ervoor willen zorgen dat je tijd hebt voor andere tentamens en niet bezig bent met je project. Vandaar dat we al het programmeren afronden in week 7. In de achtste week staan alleen nog de eindpresentaties van het programmeerproject gepland.