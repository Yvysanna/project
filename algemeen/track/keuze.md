Bij het programmeerproject ga je leren een eigen project te programmeren in een nieuwe omgeving. Dit kan van alles zijn, bijvoorbeeld een eigen game, website of data-pipeline. Afhankelijk van wat je wil maken ga je aan de slag met het leren van een framework, een andere programmeertaal en nieuwe (programmeer)concepten. Zo leer je bij dit vak je bestaande programmeerkennis toe te passen in nieuwe velden en misschien wel het allerbelangrijkst, je leert hoe je zelf nieuwe programmeervaardigheden kan opdoen.

Het programmeerproject organiseren we in zogenaamde tracks. Ieder track heeft zijn eigen onderwerp en eigen ondersteuning. Zo zorgen we ervoor dat we bij alle onderwerpen goed kunnen helpen en dat de tracks voor iedereen leuk zijn. Dit betekent wel dat niet alle tracks bij alle iteraties van het vak te kiezen zijn. Buiten alle tracks om, mocht je zelf al een idee hebben voor een project bij dit vak, neem dan contact met ons op. Dan kijken we samen of het haalbaar is binnen dit vak.

In de Lente van 2023 bieden we drie tracks aan:

**Game Development in Unity**
Games worden steeds groter en populairder in allerlei opzichten. Dit geldt niet alleen voor entertainment, maar ook bijvoorbeeld voor trainingen en opleidingen. De meeste spellen worden ontwikkeld met zogenaamde game engines. Dit zijn grotere frameworks zoals Unreal, Frostbite en Unity die zijn ontwikkeld om specifiek spellen en animaties in te maken. Zo hoeft niet voor elk spel het wiel opnieuw uitgevonden te worden en kan je als programmeur sneller aan de slag met de concepten van een spel.

Bij deze track ga je aan de slag met het populaire Unity framework. Daarbij leer je Unity te gebruiken en ga je programmeren in C# om een eigen spel te maken. Dit houdt ook in dat je gaat leren over verschillende aspecten van game development. Want wat maakt nou een leuk spel? Hoe win je feedback van spelers om het spel te verbeteren?

Voorbeelden van eerdere projecten van deze track zijn:

...

**Web Development in Flask**
Praktisch alles heeft tegenwoordig een website of web app. Achter een website gaan een hoop technieken schuil en deze track neemt je daarin mee. Het web is gebouwd op allerlei protocollen en standaarden om verschillende computers met elkaar te laten samenwerken. Zo zal je aan de slag gaan met het idee van servers en clients, frontend en backend en het beheren van persistente data in een database.

Bij deze track ga je aan de slag met een populair web development framework genaamd Flask. Dit is een framework geschreven in de programmeertaal Python waarmee je snel een eigen webserver kan ontwikkelen. Daarnaast ga je werken aan de frontend in HTML, CSS en JavaScript, de programmeertalen waarmee browsers werken. En maak je gebruik van databases om informatie op te slaan en zo een dynamische website te maken.

Voorbeelden van eerdere projecten van deze track zijn:

...

**Data Science met Pandas**
Het winnen en opslaan van data wordt steeds makkelijker, maar je hebt maar weinig aan grote hopen data als je er geen informatie uit kan winnen. Deze track draait om het omgaan met grote hoeveelheden data, het zogenaamde schoonmaken, transformeren, analyseren en eventueel visualiseren. Dit ga je doen door een data-pipeline te bouwen. Een stap voor stap proces dat de ruwe data verwerkt tot een uiteindelijk resultaat. Daarbij leer je verschillende Data Science technieken om om te gaan met imperfecte data uit de echte wereld en hoe je daaruit uiteindelijk conclusies kan trekken of nieuwe inzichten kan winnen.

Pandas is het framework dat we hiervoor gebruiken. Dit is het populairste dataverwerkingsframework in Python. Pandas maakt het mogelijk om grote hoeveelheden data in te lezen en operaties uit te voeren op hele verzamelingen tegelijk. Zo kan jij als beginnende data scientist snel aan de slag met het graven naar nieuwe vindingen in een heel hoop ruwe data.

Voorbeelden van eerdere projecten van deze track zijn:

...